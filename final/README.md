# ESAME FINALE

## Finalità, modalità, contenuti

Con l'esercitazione finale lo studente è chiamato a mettere in pratica quanto appreso durante il corso attraverso **l'elaborazione del modello digitale tridimensionale di un progetto architettonico**.

Il progetto dovrà essere selezionato attraverso [la pagina dedicata del wiki di BeeP](https://beep.metid.polimi.it/web/2017-18-laboratorio-di-modellazione-digitale-dello-spazio-marco-ferrara-/wiki/-/wiki/Main/Lista+progetti+per+esame).

Il lavoro è **sviluppabile individualmente o in gruppi di 2 o 3 studenti** e consiste nella realizzazione di **2 o più tavole, in formato A2, che illustrino il progetto scelto** secondo una propria chiave interpretativa.

Le rappresentazioni presenti nelle tavole dovranno essere **derivate dal modello tridimensionale**. È pertanto possibile inserire:

- piante e sezioni ombreggiate
- sezioni prospettiche e assonometriche
- esplosi e spaccati prospettici e assonometrici
- viste prospettiche
- schemi volumetrici assonometrici
- altre rappresentazioni tridimensionali

**La tecnica di rappresentazione è libera**.   
L'output della modellazione potrà quindi essere rielaborato attraverso tecniche manuali (ricalco a penna del rendering, sua "renderizzazione" ad acquerello, pastello, pantone, etc...), digitali (fotoritocco, ridisegno vettoriale, rendering NPR\*, etc...), miste (collage...).   
Si invita lo studente a raccogliere esempi e sperimentare tecniche e strumenti diversi al fine di __individuare un'estetica originale ed espressivamente efficace__\*\*.   
**Si sconsiglia l'uso del rendering fotorealistico**.

Per ogni progetto dovranno inoltre essere prodotti **due rendering in ambient occlusion con wireframe a vista che ricalchino due fotografie a scelta** tra quelle pubblicate dalla rivista da cui è stato tratto il progetto. Le tavole dovranno contenere sia i due rendering che le foto da cui sono tratti per permettere un'immediata comparazione. **La somiglianza tra le foto ed i rendering** - posizione del punto di vista ed inquadratura, organizzazione del set, fedeltà formale degli elementi rappresentati - e **la correttezza topologica delle geometrie** rappresentate costituiranno **importanti elementi di giudizio del lavoro**.

\* *A titolo di esempio relativamente al linguaggio NPR (non foto-realistico) si consiglia la visione dei seguenti link:*

- *i lavori prodotti dagli studenti del laboratorio di modellazione digitale nell'anno 2016-2017: [link](https://issuu.com/mfarchitetti/docs/all)*
- *il gruppo facebook degli utenti di Blender dedicato al rendering non foto-realistico (non importa se il software è diverso da quello utilizzato nel corso: il gruppo contiene numerose immagini che possono essere utili riferimenti estetici per il proprio lavoro): [link](https://www.facebook.com/groups/BNPRandFreestyle/)*
- *l'utilizzo del materiale "Ink Paint" di 3ds Max (per il quale ringrazio Ilaria, Nicolas e Mithun): [link](https://www.treddi.com/forum/topic/30-3dsmax-materiale-ink-%E2%80%98n-paint/)*

\*\* *A supporto di tale sperimentazione saranno dedicate le revisioni che si svolgeranno prima dell'esame*

## Sviluppo del lavoro

Come le precedenti esercitazioni è possibile condividere pubblicamente il proprio lavoro __salvando ed aggiornando i file prodotti nel proprio repository dedicato *labmod17_final*__. La struttura della cartella è disponibile e forkabile da [questo repository](https://github.com/strumet/labmod17_final).   
Nel caso di lavoro di gruppo è consigliabile lavorare su un unico repository aggiungendo, come collaboratori, i colleghi appartenenti al proprio gruppo. La procedura per l'aggiunta dei collaboratori al proprio repository è descritta su [questa pagina](https://help.github.com/articles/inviting-collaborators-to-a-personal-repository/) (la stessa procedura per aggiungere il collaboratore è illustrata in [questa animazione](https://raw.githubusercontent.com/strumet/strumet.github.io/master/labmod/guides/add_collaborators/01_add_collaborators.gif) mentre [quest'altra animazione](https://raw.githubusercontent.com/strumet/strumet.github.io/master/labmod/guides/add_collaborators/02_accept_invitation.gif) mostra come accettare l'invito alla collaborazione).

Analogamente alle precedenti esercitazioni, anche per il lavoro finale, __la pubblicazione frequente e costante degli aggiornamenti del proprio lavoro come la condivisione di materiali utili nella cartella *class_archive* costituirà un elemento di giudizio positivo__ in fase di valutazione e sarà riconosciuta con un __incremento del voto finale__.

## Consegna finale

__La consegna finale è prevista per le 23:59 del giorno precedente la data d'esame scelta__ e consiste nella pubblicazione all'interno della cartella [*final*](https://github.com/strumet/labmod17/tree/master/final) del repository del corso di **un unico file pdf contenente tutte le tavole A2 prodotte per l'esame**\*\*\*.   
Le tavole dovranno inoltre essere **consegnate al docente in formato cartaceo** il giorno dell'esame.

\*\*\* *Il peso del file pdf dovrà essere __inferiore ai 100MB__. Il __nome del file__ dovrà essere composto dal __numero di matricola degli studenti appartenenti al gruppo separati da un trattino "-"__: ad esempio 821488-814570-822198.pdf.*

## Superamento dell'esame e criteri di giudizio

Il lavoro d'esame verrà valutato secondo i seguenti criteri di giudizio:

- **qualità estetica** delle tavole e delle rappresentazioni contenute > **6 punti**
- **chiarezza e completezza** nell'illustrazione del progetto scelto > **6 punti**
- **aderenza e correttezza topologica** dei due rendering ricalcanti le foto reali > **4 punti**

I punti ottenuti verranno **sommati ai 16 punti ottenuti con il superamento delle tre esercitazioni propedeutiche e ai punti relativi al tasso di partecipazione e di contribuzione al lavoro della classe** (frequenza di aggiornamento del proprio lavoro, condivisione dei modelli nella cartella *class_archive*, contributo al lavoro dei colleghi attraverso i commenti al questionario di valutazione).
